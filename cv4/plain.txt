Zpětné inženýrství v programování[editovat | editovat zdroj]
Reverzní inženýrství je v informatice definováno jako proces analýzy
předmětného systému s cílem identifikovat komponenty systému a jejich vzájemné
vazby a/nebo vytvořit reprezentaci systému v jiné formě nebo na vyšší úrovni
abstrakce.[3]

Reverzní inženýrství využívá dekompilátory (tj. opak překladače),
disassemblery, virtualizaci, sledování či záznam činnosti zařízení pomocí
logického analyzátoru nebo dalších pomůcek.

Zpětné inženýrství je často využíváno pro získání softwarové dokumentace,
která umožní například:

analyzovat určité proprietární datové formáty (pro zvýšení interoperability),
odhalit slabiny čipových karet
pochopit funkci databázových modelů
odhalit funkci kódu počítačových programů
odstranění ochrany proti kopírování počítačových her, aplikací, operačních
systémů apod. (tzv. cracking)
vyhledávání bezpečnostních chyb (viz programátorská chyba, zranitelnost,
exploit)
implementovat ovladač zařízení, který není pro jisté prostředí dostupný
ovladače grafických karet pro projekt X.Org
ovladače pro bezdrátové síťové karty pro Linux, FreeBSD apod.
Proti reverznímu inženýrství je software typicky chráněn pomocí obfuskací
kódu, šifrováním, hardwarovým klíčem a dalšími prostředky.

Příkladem software vzniklého díky reverznímu inženýrství je Samba, kde byl
problém duševního vlastnictví vyřešen uložením povinnosti zveřejnit
dokumentaci firmě Microsoft ze strany orgánů Evropské unie (na základě
vyšetřování zneužití monopolního postavení).
